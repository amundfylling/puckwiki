Proffesjonelle og internasjonale bordhockeyspillere

Jegerprøve og landskamp gjorde at oppmøte ble noe mindre enn normalt.
Men de som ofret landskampen for bordhockeyen trengte ikke å angre på
sin fornuftige prioritering. Bordhockey og landskamp samtidig ble en
flott kombinasjon. Spillerene viste stor sportsånd da de tok et par
sekunders pause under kampene for å se fete sjangser og mål i reprise.

Turneringen var en milepæl for Bjørn ettersom han ble Bergensligaens
første proffesjonelle bordhockey- spiller. Han jobber som studentvakt på
skolen(MI) til vanlig og på grunn av sykdom måtte han steppe inn i går
kveld. Dermed ble han den første i ligaen som får betalt for å spille
bordhockey. Kanskje var det derfor han vant turneringen uten å gi fra
seg poeng. Bak ham knivet Ewoud og Lars Eirik om andreplassen. Det var
helt likt mellom dem før de møtte hverandre i siste kamp. Ewoud er ikke
Nederlands beste bordhockeyspiller for ingenting og vant rutinert den
siste og avgjørende kampen. Arne slo alle under seg, men tapte mot alle
over seg og endte som han pleier midt på tabellen. Serbias beste
bordhockeyspiller tapte bunnkampen mot den russiske nykommeren Roman som
har funnet seg godt til rette på bordhockeybrettet.
