[Fil:Turnering_brett.gif](Fil:Turnering_brett.gif.md)

Vellagde målsokker, litt støvtørking og små mengder kjemikalier på de
riktige stedene – samt godt vedlikehold – er alt som skal til for at
alle NBA-turneringer skal avgjøres på brett som holder god og likeartet
standard. Selvsagt er også god planlegging og arbeidslagsorganisering en
forutsetning for vellykket brettprepping. Hvordan selve arbeidet
organiseres skal vi ikke gå inn på her; til det må man bruke sine egne
erfaringer fra arbeids- og dugnadslivet. Men følgende instruksjoner er
forhåpentligvis en god teoretisk start på arbeidet.

## Målkopper

En av bordhockeyens viktigste regler er: ”Pucken må bli liggende i målet
for at et mål skal godkjennes”. De harde, grunne målkoppene skal derfor
uten unntak fjernes og erstattes med en dyp pose (”målsokk”) av mykt
stoff, eller for den saks skyld – dersom økonomien tillater det – en
šuplák.

Instruksjoner for hvordan man lager målsokker av målkopper finnes på en
[egen side](egen_side.md).

## Isoverflate

### Nye spill

Tørk isen fri for eventuelt støv (som for eksempel plastpartikler,
forpakningsstøv) med en tørr klut. NB: mikrofiberklut eller lignende
kluter som ellers kan brukes til alminnelig husrengjøring, skal ikke
brukes. Bruk utelukkende og uten unntak vanlige kjøkkenkluter eller
papir.

### Brukte spill

Puss godt over med en tørr klut for å fjerne skitt, smuss og partikler
fra overflaten. Bruk ikke rensemiddel som forandrer eller manipulerer
gliden i noen retning. Isen på et brukt spill skal holde samme gliden
som isen på et nytt spill – såkalt factory surface speed. En måte å måle
gliden på et brett er følgende test:

1.  Legg en ny (ubrukt) puck midt på isen.
2.  Løft den ene siden av spillet til pucken beveger på seg.
3.  Mål avstanden fra bordet til vantets øvre kant der pleksiglasset
    begynner.

Avstanden på nye spill er ca. 32 cm. Godkjent avstand skal holde seg
mellom 30 og 34 cm.

## Stag

Stagene på et bordhockeyspill skal oppfylle et visst antall
minimumskrav: De skal være rette, rene og løpe lett i brettet med lite
friksjon. I tillegg til dette skal gummihåndtaket (”lakrisbiten”) sitte
ordentlig fast og absolutt ikke skli.

### Nye spill

5-56 fra CRC (se nedenfor) er middelet som skal brukes for å pusse
stagene og få dem rene og så nære friksjonsfrie som mulig. Påfør et tynt
lag med 5-56 med en ren, tørr klut, og puss godt over staget. Pass på å
ikke smøre helt opp til ”lakrisbiten”, dette kan medføre at den lett vil
kunne falle av. Pass også godt på å ikke få 5-56 på fingrene, da kan
smøring lett havne på lakrisbitene eller andre steder som ikke skal
smøres. Bruk ikke silikon for å pusse stagene.

### Brukte spill

Rett opp stag som har blitt skeive – eller bytt dem mot rette stag fra
kasserte brett. Stag som har blitt skitne og trege, behandles på nytt
med 5-56 som beskrevet over, med den forskjellen at man eventuelt må gni
hardere for å fjerne skitt og annet som har satt seg fast. Bruk ikke
stålull (Svint) eller liknende for å rense stagene, 5-56 gjør jobben
best.

#### Hvorfor ikke silikon på stagene?

Silikon går ikke inn i ikke metallet og tørker derfor ikke, men legger
seg som en konstant film som blir og legger seg på fingrene ved
berøring. Det medfører at silikonen blir videreført via fingre til
pucker, is, ”lakrisbiter” osv. 5-56 går imidlertid inn i metallet og
tørker på noen timer.

#### Hvorfor ikke stålull?

Å pusse stagene med stålull skaper en god del støv som bl.a. legger seg
på isen. Dessuten er det en stor risiko for at silikon som ligger i
tannhjul og i spor trekker til seg støvet, noe som gjør dem skitne og
trege.

#### Når skal man påføre 5-56?

Seinest kvelden før turnering, da rekker det å tørke og overføres ikke
ved berøring, og tidligst 2-3 dager før en turnering; da rekker ikke
smøringen å tørke så mye at staget har blitt tregt igjen. Har det gått
f.eks. en uke etter at 5-56 har blitt påført, kan en vanlig glattpussing
med tørr klut holde for å gjøre staget lett og bra igjen. Prøv selv.

## Underside

Tannhjulene i maskineriet skal snurre lekende lett ...

### Nye spill

Tannhjulene (alle – unntatt de to keeperne!) skal behandles med
silikonspray. Ytterst lite silikon skal påføres, bare noen få dråper,
som gir en smøreeffekt. Det kan også legges et lite lag med 5-56 på
fjæringen til venstreving. Legg et tynt lag silikon på undersiden av
sporet til venstreving, hvis denne føles treg. Smør dette langs sporet
med en tørr klut.

### Brukte spill

Ved behov, følg prosedyrer for nye spill. Ved behov, fjern også skitt
fra tannhjulene med f.eks. en tannbørste, og skitt i sporene med en
klut.

[Fil:Turnering_silikon_nei.gif](Fil:Turnering_silikon_nei.gif.md) [Fil:Turnering_silikon_ja.gif](Fil:Turnering_silikon_ja.gif.md)

Påfør silikon ved hjelp av det lille, tynne røret som følger med boksen.
Vær lett på avtrykkerfingeren.

Om man dusjsprayer på tannhjul og i spor, kommer det garantert silikon
på spillerfestene og på isen, noe som absolutt må unngås.

## Kjemikaler

### Silikon

Silikon er et kiselbasert smøremiddel som i bordhockeysammenheng er
utmerket for å redusere friksjon mellom plastdeler på undersiden av
brettet. Det skal dog brukes med måte og absolutt ikke havne på steder
der det ikke skal være – f.eks. på is og spillerfester, eller på
”lakrisbiter”. Et lite, tynt rør følger med boksen, bruk det for å
påføre silikonet med presisjon og i den mengden som trengs, som oftest
er dette bare noen få dråper. Hva du enn gjør, ikke dusj undersiden av
et brett med silikon! Bortsett fra at det gjør spillet dårligere,
medfører bruk av silikon også en viss helserisiko. Si nei til
silikonbadstu!

### 5-56

5-56 er et oljebasert smøremiddel som egner seg utmerket for rensing og
glattpolering av metall. Det skal ikke brukes på plastdeler, da 5-56
etterhvert vil penetrere plasten og ødelegge mykheten/gliden.

### Ikke søl med kjemikaliene

- Ved påføring av 5-56 på klut, stå i en viss avstand fra alle brett for
  å unngå at

stoffet havner på brettene.

- Ta ikke feil av silikon og 5-56. Boksene likner på hverandre.
- Hvis du sliter med å skille dem fra hverandre, kjøp et par briller.
  Briller er sexy.
- Silikon på plast.
- 5-56 på metall.
- Bruk bare rene, tørre kluter.
- Det samles alltid litt silikon i det tynne røret etter ett trykk.
  Dråpene som samles der kan noen ganger være nok. Da er det bare å
  ”lirke” dem ut av røret.
