Det påligger et krav til alle rankingturneringer som skal arrangeres
under NBAs paraply om å ha en turneringskantine på plass under
arrangementet. Selvfølgelig med god mat og drikke, men også med et
opplegg som er med å sikre økonomien i så store arrangement som NBAs
rankingturneringer har blitt. Overskudd fra turneringskantinene går inn
i turneringsregnskapet, og det er blant annet de sparsommelige
inntektene fra disse turneringene som gir NBA økonomi og gjør det mulig
å opprettholde en bra utstyrspark. Det er derfor viktig både for
arrangøren og for alle øvrige spillere i NBAs rankingsirkus å ha et
opplegg som både metter deltakerne på turneringsdagen og har en økonomi
som kan gi et bidrag til en sårbar NBA-økonomi.

Bedriftsøkonomisk teori tilsier at det er effent med stort overskudd.
Samme teori påstår også at stort overskudd fåes ved å minimere utgiftene
og maksimere inntektene. Med dette teoretiske grunnlaget er denne
artikkelen skrevet. I løpet av noen år som kantineansvarlig har jeg
samlet erfaringer for å forsøke å finne ut hva som (ikke) bør gjøres.

Artikkelen er todelt. Først noen generelle drøftinger, deretter en mer
konkretisert og tallmessig utledning av hva optimalt innkjøp er for
kantinen som funksjon av antall deltakere. **Her også anbefalt prisnivå
på varene!**

## Generell drøfting

- Kjøp varene der det er billigst

REMA1000!? Dette er det mye å spare på, mer enn man tror!

- Skaff kantinebetjening

Betjent kantine er svært fordelaktig. Det er strevsomt å både delta i en
turneringen og samtidig drive kantinesalg. Dessuten blir servicen og
oppetiden mye bedre dersom kantina er betjent.

- Ikke tyn spillerne med blodpriser, det går også utover salget

Tross alt – en turneringskantine er ikke bare til for å tjene penger,
men skal også være et servicetilbud. Derfor må produktene ha kvalitet og
ikke være for svindyre.

- Selg hovedsakelig varer som gir stor avanse

Vafler er helt geniale pga. sin store avanse. Billig å lage, kan selges
med stort overskudd. Lite pes å lage røra, det tar en halvtime. En
interessant observasjon her er at det fungerer bra at den enkelte kunde
steker selv! Sett et digert spann med vaffelrøre ved et bord med to
vaffeljern.

- Kaffe er et must

En turnering uten kaffe er en gedigen skandale, og kan ha de merkeligste
konsekvenser for resultatlistene. Kaffe er selvsagt også en vare med
stor avanse. Pass på å ligge litt i forkant med kaffekokingen på
turneringen, hvis ikke risikerer man å se en del omsetning fly ut
vinduet i perioder. Viktig i så måte er en termoskanne, som gjør det
mulig å selge kaffe samtidig som man koker ny. Kaffen må dessuten være
sterk, og det er viktig at den er ferdiglaget til de første spillerne
kommer tidlig om morgenen. En såkalt kaffeavtale er gunstig, den
forenkler salgsprosessen, vanlig opplegg er at man kan drikke så mye
kaffe man vil for 20 kroner.

- Baguetter er viktige!

Baguetter er billige i innkjøp og forholdsvis arbeidskrevende å smøre.
Noen generelle tips her er ikke å kjøpe inn hauger av frosne baguetter
for oppsteking, pakkene med disse er mye dyrere enn de billigste man får
kjøpt i brøddisken på større forretninger. Kjøp en stor hvitost, pakker
med (billig) kokt skinke, og paprika. Eventuelt kan man variere med litt
salami. Suksessen burde med dette være sikret. For antall, regn med at
hver mann i snitt kjøper 1 stk, og legg til noen ekstra.

- Pølser er godt, lettvint og lønnsomt

Folk setter pris på ”middag”, pølser er den enkleste sorten varm mat.
Kjøp wienerpølser, de er litt dyrere enn den andre typen, men langt
bedre. Hver deltaker spiser nesten 2 i snitt. Server med lomper, det er
mye mindre arbeid og søl med lomper enn med pølsebrød. Pølsene må varmes
opp så de er klare for salg til avslutningen av grunnspillet.

- Brus skal også være til stede

Det er viktig å opprettholde væskebalansen. Den svenske
landslagsspilleren Daniel Wallén uttalte en gang at ”man må minst drikke
10 liter væske under en turnering”. Selv om det kun er et fåtall i Norge
som har så høy forbrenning under en turnering at slike væskemengder
skulle være nødvendige, så er det ingen tvil om at væske er viktig for
konsentrasjonens skyld. Brus er det brukbar avanse på. Beregn i
underkant av to brus pr. person. Selv om du selv er en fanatisk
Cola-drikker, så vær klar over at det er mange som drikker Cola Light
også. Forholdet Cola/Cola Light bør være 3,5:1. Farris må også være med,
og har butikken halvlitersflasker med Champagnebrus så er dette ofte
utrolig godt et stykke ut i en turnering.

- Sjokolade er en ekstraservice

Sjokolade er det mindre å tjene på, men kan selges i små kvanta som et
ekstra lite servicetilbud. Regn med cirka at 2/3 kjøper sjokolade. Japp
og Kvikk-Lunsj er sikkerstikk. Ikke kjøp mer enn noen få New Energi, vi
har flere ganger hatt igjen for mye av denne sorten.

- For frukt: kjøp bananer

Frukt er det heller ikke så mye å tjene på, men noen bananer gjør seg
godt og kan godt kjøpes inn som et servicetilbud. Regn med at hver
tredje person kjøper en banan.

Når det gjelder forholdet mellom matvarene, så må man selvfølgelig kjøpe
inn desto mer av andre matsorter dersom man mot formodning skulle droppe
noen av matsortene beskrevet ovenfor.
