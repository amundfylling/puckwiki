NBAs turneringsguide er et middel for å kvalitetssikre norske
bordhockeyturneringer. I første rekke henvender den seg til arrangører.
Men å få i stand en vellykket og hyggelig bordhockeyturnering er
selvfølgelig ikke bare avhengig av arrangørenes innsats. I henhold til
prinsippet ”mange pucker små” kan alle deltakere bidra til å gjøre gode
norske turneringer enda bedre og hyggligere. Selv om veldig mange av
retningslinjene på denne siden er selvfølgeligheter, og selv om det som
tas opp ikke – med noen få unntak – er noe stort problem i NBA, så har
styret likevel valgt å gjøre det helt klart hva som forventes av
deltakere på norske turneringer.

## Gentlemansprinsippet

Regel nr. 1 i bordhockey slår som kjent fast at bordhockey skal være en
gentlemanssport, altså en sport som skal bedrives i siviliserte former.
I hovedsak går dette på at man opptrer på en sportslig måte, men også at
man har kjennskap til og respekt for regelverket og viser god folkeskikk
generelt.

## Før turnering

Man høster som man sår ... m.a.o. kan man som deltaker allerede på
forhånd gjøre det lettere for arrangør – og for seg selv – og på den
måten bidra til en god turnering.

### Påmelding

Alle som deltar i NBA-turneringer skal melde seg på med sitt eget navn
og helst i god tid, da det for arrangør er svært viktig å tidlig få en
indikasjon på hvor mange deltakere som vil møte opp. Følg for øvrig
arrangørens instruks for påmelding, som angis i invitasjonen. Bruk helst
e-post for påmelding, da kan arrangør lett få kontakt med alle som har
meldt seg på, f.eks. gjennom en masseutsendelse. Det går bra at en
person melder på flere spillere, men da er også den personen ansvarlig
for å videreformidle ev. tilleggsinformasjon fra arrangøren.

### Avmelding

Hvis man likevel ikke har mulighet å møte opp på turneringen, skal man
melde seg av i god tid. Avmeldingsfrist = påmeldingsfrist. Dette av
respekt både for arrangør og øvrige deltakere (framfor alt mht.
gruppeinndeling). Sykdom er selvsagt en grunn til ikke å møte opp, men
gi uansett beskjed til arrangør.

### Øvrig

Kom i tide til turneringen. Det er ikke spesielt kult å komme for seint.
Ta med kontanter til startavgift og innkjøp i kantina. Hvis du er en
sittende spiller og ikke har med egen stol: avtal med arrangør på
forhånd om bruk av stoler som ev. finnes i lokalene.

## Under turneringen

Gjennom vår felles interesse, å konkurrere i bordhockey, kan det sies at
vi er som en eneste ”stor familie”. Man skal imidlertid huske på at man
likevel ikke er en del av et lite, lukket selskap der alle har de samme
verdiene. Opptre derfor i tråd med det og vis respekt for omgivelsene på
samme måte som i enhver annen offentlig sammenheng.

- Søppel

Hver spiller skal administrere sitt eget søppel. Legg ikke søppel på
spillebordene. Arrangør har satt opp søppelposer, bruk dem. Husk at
arrangør ikke er rengjøringspersonale under selve turneringen.

- Drikkevarer

Det er ikke tillatt å sette fra seg drikke som ikke er i lukket beholder
(som f.eks. kaffekopper), ved brettene. Alkohol er ikke tillatt på
norske turneringer.

- Påkledning

Når mange menn oppholder seg i samme rom over lengre tid, blir det lett
en viss odør i lokalet. Bidra gjerne til allmenn trivsel gjennom f.eks.
å ta med et par ekstra t-skjorter å skifte til. Hvis det er slaps eller
regn ute, er det ikke tillatt å bruke utesko i spillelokalet. Ta med
innesko – eller rene strømper.

- Språkbruk

Det er veldig viktig at NBAs turneringer har en inkluderende atmosfære
der alle føler seg velkomne. Unngå derfor nedlatende uttrykk eller grov
banning som kan virke støtende.

- Overfor arrangør

Hjelp gjerne til, men bare hvis du blir bedt om det. Husk at arrangører
også er deltakere i turneringen, og unngå derfor å stresse dem unødig.

- Spillemateriell

Skyv inn stagene på brettet etter avsluttet kamp, ellers kan de bli
bøyd. Hjelp til å samle inn pucker som har havnet på gulvet. Hvis f.eks.
et stag er blitt bøyd under kampen, informer arrangøren om dette.

- Resultater

Resultater skal rett etter kamp føres inn i resultatprotokollen. Den som
har vunnet kampen skriver. Ved uavgjort resultat skriver den som har
hatt hjemmebane (H). Og apropos resultater: NBA forventer selvsagt at
alle spillere til enhver tid følger gentlemansprinsippet om ”best
effort”, dvs. gjør sitt aller beste for å vinne kampene sine. Avtalt
spill, eller å spille dårlig med vilje, er juks, og det medfører
diskvalifisering fra turneringen (jf. [ITHFs
regelverk](http://www.ithf.info/stiga/ithf/docs/TourRulesJanuary2007.htm)
4.6, andre paragraf).
