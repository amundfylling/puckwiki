Overskudd fra turneringer er NBAs viktigste inntektskilde. Pengene
bruker NBA primært til å kjøpe brett og drive puck.no. NBA er
dugnadsbasert, og det blir ikke betalt ut penger til styret eller andre
som jobber med NBA. Pengene blir i størst mulig grad pløyd tilbake til
de som spiller i NBA.

## Før turneringen

### Økonomiansvarlig

Alle turneringer skal ha en person som er ansvarlig for all økonomi for
den enkelte turneringen.

### Budsjett

Alle arrangører skal sette opp et budsjett før turneringen. Budsjettet
skal ikke sendes til styret. Dersom en turnering ligger an til
underskudd, skal styret varsles. Under helt spesielle omstendigheter kan
en turnering budsjettere med underskudd, men da skal det godkjennes av
styret i god tid før turneringen (dette har enda ikke skjedd i NBAs
historie). For budsjett (og regnskap), bruk Excel-malen som kan lastes
ned nedenfor.

### Lån fra NBA

Det kan bli mange penger å legge ut. Kontakt styret i NBA for et lån.

### Krav til overskudd

NBA styret har valgt å ikke sette et krav til hvor mye en turnering skal
gå i overskudd. Ikke bruk unødig mye penger selv om det ligger an til et
bra overskudd. Vi bruker følgende økonomiske formel:

Bruk hodet = Større overskudd = Flere nye brett = Gøy å spille turnering

## Under turneringen

### Kasse

Benytt to kasser. En i døra og en i kantina. For din egen del, ikke
bland de to sammen mer enn du må. Unngå å la folk krite. Få dem til å
låne penger av andre hvis det er mulig. Det sparer deg for masse jobb og
irritasjon.

### Veksel

Sørg for masse vekslepenger før turneringen starter. Det sparer deg for
masse arbeid i etterkant. Penger får du vekslet i banken.

• Rester fra kantine Selg det til de som har vært med å arrangere
turneringen for en billig penge. Ikke del ut.

## Etter turneringen

### Regnskap

Økonomiansvarlig skal sette opp et regnskap som skal sendes til styret.
Bruk malen som lenkes til nedenfor. Overskudd skal settes inn på NBA sin
konto 7058.05.80333.

## Tillegg

### Mal for budsjett og regnskap

Arbeidsbok i to ark for bruk i MS Excel. Foruten mal inneholder den også
en veiledning.

[LAST NED](http://puck.no/misc/NBA_oekonomi_mal.xls)

### Premier

Pokaler er den mest vanlige typen premie. Vi har en avtale med et firma
som ordner rimelige pokaler. Utvalget kan man se
[her](http://www.hallmans.se/). Bestillingen sendes til terje \[at\]
sporrong.no. Dette er mailen til NBA-legenden Terje Julusmoen. Merk
ordren NBA.

Andre typer premier enn tradisjonelle pokaler er ofte populært. Alkohol
som premie er ikke lov i NBA-turneringer. Prisen på premiene bør ligge
på 500-1000 kroner.
