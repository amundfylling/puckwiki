## Spillelokale

### Størrelse

Lokalet skal være stort nok til å romme alle turneringsdeltakerne uten
at det blir unødig trengsel. Bruker man flere rekker med brett, er det
viktig å ha plass til passasje bak hver spiller. NBA følger [ITHFs
regelverk](http://www.ithf.info/stiga/ithf/docs/TourRulesJanuary2007.htm),
som tilsier minimum 3 meter mellom rekkene med brett og 1,5 meter til
vegg. Det bør være høyt under taket, først og fremst for å unngå at
brettkvaliteten forringes av kondens og høy temperatur. Lokalet bør i
tillegg ha gode ventilasjonsmuligheter.

### Lys

Lokalet skal være godt og jevnt opplyst. Unngå at det kommer direkte
sollys inn i lokalet, eller at spillere utsettes for irriterende
lysreflekser.

### Søppel og drikkevarer

Sørg for å ha godt synlige søppelbøtter. Oppmuntre ikke deltakerne til å
sette fra seg søppel (brukte kopper, flasker, papir, bananskall o.l.) på
spillebordene. Gjør også oppmerksom på at det heller ikke er tillatt å
sette fra seg drikke som ikke er i lukket beholder (som f.eks.
kaffekopper), ved brettene.

## Bord

Bordene må være stødige. Hvis man bruker klaffbord som er ustødige, kan
de gjøres stødigere ved 1) å skru til benfestene og 2) å stramme
stolbena ved å trekke en spennrem eller gaffatape rundt dem.

Bordene skal stå stabilt på gulvet og ikke skli lett. Hvis det er plass,
la det gjerne være litt mellomrom for passasje mellom hvert bord. NB:
Ingen brett skal stå på to bord.

### Høyde

Bruk bord som har standard spisebordhøyde, 72-75 cm. Skal man bruke bord
med en annen høyde (ITHFs regelverk tilsier en bordhøyde mellom 70 og 80
cm), skal man informere om dette i invitasjonen til turneringen.

### Lengde

Hvis hvert bord skal romme mer enn et brett, sørg for at bordene er
lange nok. Avstanden mellom hvert brett skal helst være minst 50 cm –
absolutt minimum er 35 cm.

### Bredde

Bordene skal være brede nok til at brettene står stødig med god margin,
dvs. minst 65 cm. Bordene må ikke være så brede at bordkanten stikker ut
under kortsiden på brettene, dvs. maks 80 cm.

### Eksempel på velegnet bord

[Fil:tuerning_bord_eksempel.jpg](Fil:tuerning_bord_eksempel.jpg.md)

Konferanse-/kantinebord fra Ojega.

Format: 160 x 80 x 72 cm.

Et stødig bord med god plass til to brett.

## Brett

Alle brett som brukes, skal være i god og likeartet stand. Nøkkelen til
dette er dels god prepping, dels god inventering og sortering av
brettparken.

For korrekt prepping av spill se den separate preppeguiden.

Brettene skal festes til bordene med tape eller festemasse (gjerne en
kombinasjon av disse). Brettene skal også være merket med nummer og
hjemme-/borteside. Skriv enten med vanlig tusj på f.eks. post it-lapper
eller last ned pdf med brettlapper (se nedenfor).

Husk å montere pleksiglassene på riktig måte. Flikene i endene skal peke
utover, ikke inn mot banen (da den lett kan forandre puckbanen).
Spillerfester som er glatte og ikke holder spilleren godt nok, kan man
feste en liten tapebit på for å øke friksjonen.

Komplett oppstilling av brett (med pucker, reservespillere,
reservemålkasser osv.) skal være ferdig seinest når spillelokalet åpner
på turneringsdagen.

## Kampmusikk

Kampmusikken som brukes på NBA-turneringer, skal følge de
[internasjonale reglene for
bordhockey](http://www.ithf.info/stiga/ithf/rules.asp) (audio timer
4.3-4.4). Dette betyr at den gamle NBA-CDen ikke lenger skal brukes. Se
nedenfor for nedlasting av mp3-filer med kampmusikk og mal for hvordan
man lager sin egen kampmusikk.

Når det gjelder kampmusikken er det viktig at teknikken fungerer. Vær
oppmerksom på at noen eldre CD-spillere ikke klarer å spille
hjemmebrente CD-R-plater med den stabiliteten som kreves. Test derfor
alt utstyr og alle spor på CDen på forhånd.

Bruk et godt lydanlegg slik at signalene høres tydelig.

Kamplåter kan lastes ned fra
[Verktøy](Verktøy.md) siden.

## Informasjon

Invitasjon skal publiseres på nett i god tid før turneringen. For Oslo
Open: 60 dager. For NM: 45 dager. For vanlige NBA-turneringer: 30 dager.
Invitasjonen skal inneholde relevant informasjon som tid og dato,
adresse til spillelokale, veibeskrivelse, dato for påmeldingsfrist,
startavgift, kontaktopplysninger, bankettarrangement og evt. andre
opplysninger. Det skal klart framgå at det er en NBA-turnering. Husk på
å utforme invitasjonen slik at også nybegynnere føler seg velkomne til å
delta – legg inn en invitasjon på NBAs nettside. I tillegg bør en person
fra arrangørene ha et spesielt ansvar for å ta seg av nye spillere under
turneringen (på større turneringer blir dette gruppeledernes ansvar).

## Resultater

Arrangør har ansvar for korrekt resultathåndtering og fortløpende
presentasjon av resultatene under turneringen. Arrangør skal også sende
inn resultatene til [ITHFs World
Ranking](http://www.ithf.info/stiga/ithf/ranking/enterres.aspx), seinest
dagen etter turneringen.

## Kantine

Hver turnering skal ha en kantine på plass under arrangementet. En
person skal være ansvarlig for driften av kantina. Denne personen må
også huske å kartlegge mulighetene for kantine i lokalene i god tid.

## Bankett og andre aktiviteter

Det er ønskelig at arrangør sørger for bankettarrangement som en sosial
avslutning på turneringen. Hovedfokus skal imidlertid være på selve
turneringen – det viktigste er at den holder et høyt nivå, i tråd med
disse retningslinjene. Altså: gjerne en forrykende flott bankett og
andre kule aktiviteter, men først og fremst en godt arrangert
bordhockeyturnering!

## Økonomi

Overskudd fra turneringer er NBAs viktigste inntektskilde. For gode råd
om økonomistyring ved arrangering av turneringer, se
[Økonomi i
NBA](Økonomi_i_NBA.md).
