Legenden om Kung Fu Girls

Av Jon Anders Drøpping

I likhet med de fleste adrenalin-idretter krever anstendig bordhockey
musikalsk akkompagnement av den hardtslående typen. Selv en match som er
låst på 0-0 ett minutt før slutt får nytt liv straks et rimelig brukbart
gitarriff fyller rommet. Når TBHK holder hoff, er Kung Fu Girls'
debut-cd alltid først inn i cd-spiller'n. Ballet er simpelthen ikke i
gang før de overstyrte tonene på åpningslåta Parrot Pop har satt seg i
veggene! Med sine geniale riff og galopperende komp er
fuzzpop-orkesteret allerede i utgangs- punktet kvalifisert som
hoffskalder, men det er også andre grunner til at TBHK har trykket
nettopp Kung Fu Girls ekstra hardt til sitt bryst. Dette er legenden om
Kung Fu Girls, fortalt av én som var der - og husker det meste. Sånn
omtrentlig.

[350px|thumb|](Fil:kfg_cov2.jpg.md) Det hele begynte våren 1993.
Scenen er i all hovedsak Studentersamfundet i Trondhjem (heretter
Samfundet), samt huset på andre siden av Elgeseter gate, Klostergata
32A. På dette tidspunkt bodde Espen Selbæk, Reidar Sliper, Jon Anders
Drøpping og Kjartan Helleve i Klostergata, en kåk som for alltid vil bli
besunget som trøndersk bordhockeys vugge og som tidligere har huset
høylegendarikere som Nils Chr. Ørnsjø og Arnstein Bostad. Reidar og Jon
Anders satt på denne tiden i Styret på Samfundet, og var dermed med på å
arrangere blant annet lørdagskonsertene der i huset. En lørdag i Mars
(13/3-'93) skulle orkesteret Kung Fu Girls spille for
Trondhjemsstudentene. På Samfundet, naturligvis. Bertil Rognes, en av de
virkelige veteranene i Prinsensgata (nok en adresse man ikke kommer
utenom når historien om trøndersk bordhockey skal skrives), jobbet på
den tiden for Student-TV'n, og med sin (til denne dag grovt
undervurderte) journalistiske teft luktet han et scoop: hva om en av
Klostergutta kunne møte en av Kung Fu-jentene til en real
bordhockeymatch før konserten? Mens Student-TV'n filma det hele?
Klostergata v/Espen ble kontaktet, og han sa seg villig til å stille.
Kung Fu Girls v/trommis Thor ble spurt av Jon Anders og Reidar, og han
stilte også opp. Scenen var satt for the Clash of the Titans!

Før dørene åpnet for kveldens lørdagsmøte og konsert, samlet de innvidde
seg på Selskapssiden på Samfundet. Kung Fu Girls kom fra lydsjekk i
Storsalen for å heie på sin tromme-Thor, mens Kjartan fra Klostergata,
Bernt-Erik Pedersen fra Under Dusken/Adresseavisa og Jon Erik Jacobsen
fra Student-TV'n/Student-radio'n var til stede for å gi det lokale håpet
Espen moralsk støtte. Jon Anders var (upartisk) kommentator. Ja dere,
det var en vakker ramme rundt kampen, det må vi ha lov til å si.

Så var kampen i gang! Trommis Thor ble innvilget fem måls forsprang, og
takket for høfligheten med straks å score… 6-0 til Thor! Snaut fem
minutter igjen! Espen måtte finne seg i å bære favorittstempelet, men
dette kunne vel bli litt drøyt selv for ham?? Stemningen var avventende
da Espen scoret sitt første mål. Tydelig preget av stundens alvor
begynte Espen å få tannhjulene i sin hockeymaskin til å jobbe synkront.
Kunne dette likevel gå? Joda, der kom det sannelig enda et mål! Men
tromme-Thor spilte fortsatt med et smil om munnen, vel vitende om at her
gjaldt det egentlig bare å holde tett. Sekundært satse på kontringer før
Espen - som måtte fram på banen - fikk etablert forsvaret etter sine
utallige raid. Kung Fu Girls ga sin mann upåklagelig støtte, men
hjemmepublikummet begynte også å øyne håp - lå det ikke noe i luften?
Noe med Espens nesten arrogante ro og intenst konsentrerte blikk? Joda,
enda et mål for Espen… og enda et! Publikum kastet alle hemninger på
stillingen 4-6. Dette kunne gå!

Tromme-Thor må ha blitt satt ut av Espens målbevissthet, for da det
gjensto 10 sekunder var stillingen 6-6. Tromme-Thor forsvarte seg som en
løve, Kung Fu Girls viste hooligans-manerer på sidelinja med sjikanøse
tilrop og gjentatte forsøk på å få brettet ut av stilling. Espen,
oppildnet av sine supportere og båret fram på angriperens medvind,
spilte over evne. Og hvilke evner! Stemningen sto i taket på
Selskapssiden, Kung Fu Girls hoppet opp og ned, hjemmepublikummet hoppet
opp og ned, Espen tørket svette, kameramannen prøvde fortvilet å få sine
bilder fra sin posisjon i folkehavet på tribunen. Kommentator Jon Anders
holdt kjeft. Det var klart for en avslutning der ord likevel ville være
overflødige.

Like før de tilmålte fem minuttene var ute satte Espen inn nådestøtet.
7-6 til Espen i siste sekund! Maken til dramatisk avslutning på en kamp.
Publikum var i ekstase over det de hadde vært vitne til og visste at
dette, dette var noe de kunne fortelle barnebarna. Kombattantene ga
hverandre labben, takket hverandre for en fin stund på brettet og
skiltes som venner. Mens Espen ble feiret som den folkehelten han var
(og fortsatt er!), tuslet Kung Fu Girls ut for å få seg noen øl før de
skulle spille for massene.

Resultatet på Student-TV'n var et flott innslag med frække krøssklepp
mellom Self-Confidence fra scenen og bordhockeymatchen på Selskapssiden.

Nærmere midnatt entret orkesteret scenen med gjenvunnet selvtillit og
leverte et show fullt på høyde med det beste som noen gang har vært
levert i Storsalen. Og det sier ikke så rent lite! Salen kokte og gulvet
gynget slik det bare kan gynge i Storsalen. Og Kjartan rakk å stage-dive
tre ganger på én låt. Ja dere, en vakker aften var det.

**Epilog I:** På gjenvisitt høsten 93 etterlyste Kung Fu Girls Espen fra
scenen i Storsalen. De ville ha revansje. Undertegnede ringte straks
Espen, som imidlertid avslo med henvisning til at det ville være fåfengt
å i det hele tatt prøve å gjenskape magien fra den uforglemmelige
vårkvelden. Et fornuftig standpunkt.

[500px|thumb|](Fil:kfg_vant.jpg.md) **Epilog II:** Vi vet ikke hva som
skjedde mellom Kung Fu Girls og plateselskapet Sony (1:70), men de fikk
i alle fall ikke fornyet kontrakt. Likevel dukket de atter opp på
Samfundet våren 1995 for å promotere sitt selvfinansierte andrealbum.
Pål Bakken, Espen, Reidar og undertegnede hadde bordhockeyvorspiel i
flere timer før konserten og møtte opp med et gammelt brett. Brettet ble
holdt diskret skjult de første låtene. Så, midt under en låt, ble
brettet holdt opp over folkehavet, hvorpå vokalisten umiddelbart avbrøt
sin sang og utbrøt 'Yeah! Bordhockey!' mens resten av bandet spilte
videre. Vokalist Andreas klarte ikke å samle seg igjen før låta var
ferdig. Bordhockeyspillet ble deretter serimonelt ofret foran scenen,
hvor begeistrede fans hoppet opp og ned på spillet mens bandet frenetisk
rocka videre. Etterpå var det duket for gjensynsglede i garderoben med
signering av vrakrester (se bildet)... Likevel; Kung Fu Girls var ikke
seg selv denne kvelden i en Storsal med beskjedne 2-300 tilskuere. Trist
å se gamle stjerner falme, men orkesteret vil for alltid åpne TBHKs hoff
med This Is The Kung Fu Beat!

**Epilog III:** Flere år etter mistet Espen til sin store fortvilelse
sin Kung Fu Beat-CD. CD'en er kun å få tak i på bruktbutikker nå til
dags. Da Espen etter lang tids leting omsider fikk fullklaff i en butikk
i Torggata (Oslo) til latterlig lave 30 kroner, så gikk Espen
sporenstreks til disken, oppriktig indignert, og forlangte å få lov til
å betale minst 50 kroner, "noe mindre vil være en fornærmelse mot
bandet".

Nyutgivelse: 10/8-04: I forbindelse med nyutgivelse av "This is the Kung
Fu Beat" ble denne historien omtalt i oslopuls.no.

**Diskografi, Kung Fu Girls**\
5liten.gif (1071 bytes) Maria is Beautiful, Singel 1993\
6liten.gif (1072 bytes) This is the Kung Fu Beat, 1993\
4liten.gif (1071 bytes) Puzzle, 1995
