Av Espen Selbæk

Herved et referat fra TBHKs Eliteturnering 24/8-'96. Feltet inkluderte
mange sterke hester. Favoritter var nok Espen Ekegård og Frøslie Blesen,
mens sterke vallaker som Åsheimguten og Oskar ble strøket av veterinæren
før start. Spenning var det også knyttet til hva feltets dark horse -
Ørnsjø - kunne få til etter et opphold østpå. Andre hester som stilte
til start var Sliper (en trofast kaldblods med jevne plasseringer - noe
for trippelen?) og Drøppert (en fyrrig hest som vanligvis brenner
kruttet for tidlig og går tom på oppløpssiden. Foretrekker korte løp.)
Pål Best var usikker før start på grunn av en vond fot, og har ikke fått
forberede seg slik han skulle, men har en god stamtavle og er kjent for
høy kapasitet.

**Her er resultatene etter de første 1000 metrene:**

1\. Selbæk 44-23 7 0 3 14\
2. Sliper 24-17 6 1 3 13\
3. Frøslie 27-28 5 0 5 10\
4. Ørnsjø 25-36 4 1 5 9\
5. Bakken 31-35 4 1 5 9\
6. Drøpping 20-37 2 1 7 5\
Ørnsjø ble dømt foran Pål Best på målfoto.

Vinnerodds: 1,43 Tvillingodds: 13,27 Trippelodds: 58,24

Espen Ekegård havnet i en lei dødens posisjon etter tap i 2 av 2 oppgjør
med Sliper. Kunne likevel til mange V5-spilleres lettelse (ble brukt som
banker av mange denne kvelden) hale i land favorittseieren med en halv
hestelengde. Feltets store overraskelse var imidlertid Sliper, som tok
ledelsen tidlig på oppløpet. Frøslie Blesen hang med i vinnerhullet, men
kunne ikke svare opp for de to fremste når oppløpet satte inn. Holdt dog
så vidt unna for hardt spurtende Ørnsjø (satt innesperret det meste av
løpet), og Pål Best. Drøppert galloperte fra start og klarte aldri å ta
igjen feltet.

**Derby-kvalifiseringen, kvartfinaler:**

Ørnsjø - **Pål Best** 2-4, 3-2, 0-1\
**Frøslie Blesen** - Drøppert 2-3, 6-2, 3-2 (sd)

Pål Best viste at han ikke trenger lang resitusjonstid etter skade.
Feltets andre outsider - Ørnsjø - tapte med små marginer etter fin rygg
underveis. Går nå til avl. I det andre feltet holdt Drøppert
overraskende bra ut på oppløpet, og fikk for en gangs skyld et fornuftig
løpsopplegg fra sin kusk. Et oppløftende løp med tanke på fremtiden,
selv om det ikke holdt helt mot den rutinerte vallaken fra Bjerke.

**Semifinaler:**

**Espen Ekegård** - Pål Best 6-0, 1-2, 4-1\
Sliper - **Frøslie Blesen** 3-5, 3-2 (sd), 1-5

Mye bra stamtavler i semifinalene. Espen Ekegård viste solid form, og
med Ulf Thoresen som kusk må det jo bare bli bra. Gunnar Eggens oppsitt
på Pål Best så halveis ut til å sparke nytt liv i gampen, men det holdt
ikke helt inn. Sliper travet overraskende bra, men en galopp i siste
sving ødela sjansene for en seier.

**Norsk kaldblodskriterie (om 3. plass):**

Pål Best - **Sliper** 0-3, 2-1, 2-3

Et overbevisende løp fra Sliper, som dermed travet inn en stor whisky
til sin eier.

**Derby 1996 (finale):**

**Espen Ekegård** - Frøslie Blesen 4-2, 8-0

Espen Ekegård viste seg fra en umulig side denne sensommerkvelden, og
med de utmerkede baneforholdene gikk det hurtig unna i den siste runden.
En seier med enda større margin enn da de to hestene sist møttes - under
Emina Brunbjergs Minneløp for 1 måned siden. Espen Ekegård defilerte
stolt fra vinnersirkelen med seierskrans foran et fåtallig men
entusiastisk publikum.
