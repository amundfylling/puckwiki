**Nr. 2, 2002**

Når en voksen mann på over 30 år roper meg ned i kjellerstua for å vise
meg de siste fintene han har lært seg på bordhockeybrettet, da blir en
tobarnsmor noe betenkt. Men når samboeren min heter Egil Berg, blir jeg
ikke overrasket, bare betenkt. Han er tross alt far til mine to barn.

Dere kjenner meg kanskje aller best som \<\<dragen\>\>, men jeg er
egentlig en tålmodig sjel som føler at jeg ved enkelte situasjoner bare
må få lov til å si i fra. Berg gikk glipp av de tre første årene til vår
eldste datter da han spilte fotball i 1. div. med trening hver eneste
dag, og reising land og strand annenhver helg. Når han da setter Oslo
Open høyere enn fødselen til sin yngste datter, da må det være lov å si
i fra! Jeg er snill som dagen er lang, men en plass går grensen.

Det som faktisk er litt morsomt å tenke på er at ved første fødsel, så
måtte Berg spille ferdig en heftig bordhockeykamp mot Horn på 3x20 min.
før vi dro ned til sykehuset. Vi måtte selvfølgelig kjøre hjem Horn også
først, slik at Berg ikke skulle virke som en dårlig taper! Ikke rart at
Horn er fadder til vår førstefødte!

Etter snart 10 år med Berg, har jeg nå erfart at livet for han er en
lek. Tidligere dreide alt seg om fotball, og jeg trodde lenge at det var
hans store lidenskap. Nå er derimot ikke fotball så viktig lenger,
bordhockey har tatt fullstendig overhånd. Tirsdagene på Utposten er
ukens høydepunkt, og er det en gang det ikke passer, så er han deppa
fram til neste tirsdag.

Som en moden dame med samboer og to barn, så må vi få lov til å mene at
det finnes ting som er viktigere enn bordhockey, men når jeg ser Berg
trippe som et lite barn når klokka nærmer seg 18.00 på tirsdager, så
skjønner jeg at dette er en lidenskap, og noe dere brenner for.

Jeg får jo også oppleve dette hver torsdag, da gutta i Risvollan
Bordhockeyklubb samles i min kjellerstue. Jeg ser jo at alle har det
fryktelig morsomt, og det er jo bra at jeg har en samboer som er fornøyd
hver tirsdag og torsdag. Da er han som regel veldig glad og hjelpsom!

Da vi innredet i kjellerstua, skulle det bli et lekerom for barna. I dag
er det innredet med fotballdrakter, skjerf og vimpler fra hele verden. I
det ene hjørnet er det laget en bar, og midt på gulvet står det til en
hver tid 2 spesialbord med til sammen 4 bordhockeybrett klar til bruk.

\<\<Det ble jo et lekerom\>\>, sa Berg når det var ferdig!

Snart er det ny sesong har jeg hørt, i NBA eller hva det nå heter. Jeg
skal prøve å ikke være til hinder for Berg\`s deltagelse, men
forbeholder meg retten til minne han på at han har vært like delaktig i
å stifte familie som meg. Kjenner jeg min kjære samboer rett, så ender
det vel med at både Maiken og Helle deltar i SM for kvinner om noen år.

Håper dere alle har like stor glede av bordhockey som han jeg er så glad
i, tross alt!

Takk for meg, og lykke til i neste sesong!

Risvollan 6.mai I sentrifuga, Randi Letnes
