Av Svein F. Hestvaag. Artikkelen har tidligere vært på trykk i
lokalaviser på Jæren.

**PLZEN**: Sverige er stadig klodens beste bordhockeynasjon. Med
verdensmester Hans Østerman (23) i spissen tok søta bror det meste som
var av medaljer da 16 nasjoner fra tre verdensdeler sist helg var samlet
til tidenes sjuende VM. Norges 4. plass var grei nok - bronsehåpet ble i
praksis knust i semifinalen mot sølvvinnerne fra vertsnasjonen Tsjekkia.

Trønderen Espen Selbæk stod med sin 8. plass for historiens beste
individuelle norske prestasjon etter kampseire 4-1 i åttendedelsfinalen
mot en av de svenske favorittene, Andreas Åman. Ellers var det akkurat
som i "skikkelig" hockey: Sverige, Tsjekkia og Finland dominerte.

Norge led nok en smule av at Kvernalands store bordhockeysønn og
bronsevinner fra sist NM, Frode Hórváth, ikke var med på reisen sørover.
Jærske lagledere kunne ikke gjøre annet enn å konstatere at veien fram
til medalje var lenger enn noensinne. Det hjalp lite at de norske
landslagsspillerne hadde studert tsjekkernes spill på video i forkant av
mesterskapet.

**En by å bli glad i** Medaljemangel til tross: Plzen er en by man fort
blir glad i. Mellom nostalgiske Trabanter, rustne Skodaer og et
forbausende antall menn med tematisk relevant hockeysveis er det lett å
falle for både arkitekturen, menneskene og de usedvanlig sosiale
restaurantprisene. Å gå ut for å spise og drikke seg blakk, er en håpløs
oppgave. Ikke bare er tsjekkiske kroner verdt fjerdeparten av norsk,
tallene på menyen er i tillegg så lave at du lurer på om du drømmer
eller bare befinner deg i bakvendtland. Som en av nordmennene opplevde
da han etter et glass vann i lobbyen pekte på pengene sine og spurte om
han kunne få en cola også: Kelneren så på ham, rynket brynene og sa med
et lettere oppgitt smil: "You can have twelve..."

VM i Plzen. For spillere som vet å sette pris på en doggfrisk, skummende
halvliter føles det trolig som å komme til sitt åndelige fødested. Byens
lokale stoltheter, Gambrinius og Urquell, fosser ubekymret fra blanke
tappekraner; villsvinsteiken er herlig saftig og servicen upåklagelig.
Kanskje ikke så rart at gullvinner Østerman ga litt av æren for seieren
til nettopp serveringsstedene.

**Fem ganger 50 minutter** Bordhockey er sporten alle verdens Preben
Elkjærer eller Mygger ville ha elsket. Sporten der en trivelig trønder
med begynnende kulemage og kondis som en døgnflue kan nå kvartfinalen
mens entusiastiske svetteperler lager små Donauer langs blek hud. Men
tro ikke at veien mot toppen er lett: I løpet av et mesterskap spiller
de beste et femtitalls kamper, hver på fem intense minutter. Både
konsentrasjon, teknikk og nerver må være på topp. At et kanadisk
filmteam var på plass for å lage en dokumentar om VM, var med på å skape
ekstra spenning. Og jada, det var både dame- og juniorklasse også -
begge vunnet av finner.

Om to år er det klart for neste VM - i Sveits. Da skal Norge slite for å
holde stand. Nye bordhockeynasjoner anført av Latvia er på frammarsj, og
flere land er vesentlig flinkere på rekrutteringssiden enn vi her
hjemme. Våkn opp, bordhockey-vikinger!
