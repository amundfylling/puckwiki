Reportasje i SPIRIT nr 9 1996. Tekst: Stig Jacobsen. Foto: Aage Asphaug

SPIRIT er et norsk ungdomsmagasin. Nettversjonen av bladet finner du på
www.spirit.no

Det er et kjent faktum at gutter modnes senere enn jenter, men om dette
er hele forklaringen, skal være usagt. I alle tilfeller har det seg slik
at gutter mange steder her i landet samles jevnlig for å teste sine
ferdigheter i et spill de aller fleste ble introdusert for i
7-års-alderen, nemlig bordhockey. Vi bestemte oss for å ta pulsen på
dette spesielle miljøet, og dro til Trondheim da den lokale bordhockey-
klubben hadde sin månedlige turnering.

## Bordhockey - sveklingenes hevn over rulsebiffene

[thumb|300px|right|](Fil:sig_sp_l.jpg.md) TBHKs Sigbjørn
Strømsnes, sølvmedaljør fra lag-NM'96 Det er ikke bare i Norge man har
fattet interesse for denne tilynelatende snevre sporten. Over hele den
nordlige halvkule sitter folk og finsliper tricks de skal bruke under
neste store mesterskap. På spørsmål om hvorfor dette har slik appell,
får jeg bare tørre kommentarer om at "det er glamouren som drar folk til
sporten". Årsaken ligger nok snarere i at spillet har et utall varianter
og kombinasjoner å tilby, og at man aldri blir helt utlært som spiller.
Viktigst av alt er det likevel at bordhockey er vanvittig gøy, uansett
hvilket nivå man måtte være på.

**Bordhockey-sveis** Mange sporter er kjennetegnet ved enkelte trekk som
går igjen hos de fleste som driver aktivt. Alle har hørt om
tennis-albuer, fotball-legger og skøytelår, men ishockey er nok først og
fremst kjent for sine hårsveiser. I drojen på vei bort til stedet, får
jeg en fornøyelig ide om å undersøke om det er noe som kan kalles
"bordhockey-sveis", men når jeg kommer frem må jeg litt skuffet innse at
forsamlingen utviser lite ensretting hva hårpryd angår.

**Brutte samboerskap** Selv om spillet foregår i gemyttelige former, er
det ingenting å si på seriøsiteten blant deltagerne. Samboerskapene til
tre av medlemmene i klubben påstås å ha røket som en direkte følge av
overdrevet interesse for sporten, og det totale fravær av alkohol gir
også hint om at guttene ikke har kommet bare for å more seg. Et sviende
nederlag tas like tungt som en Porto-scoring i siste minutt mot
Rosenborg, og en som merker at han formmessig er nedadgående, vil
garantert ligge i hardtrening frem til neste runde. På tross av dette er
det gentlemanns-takter som gjelder. Det er ingen høylytt krangling, i
motsetning til slik jeg husker det fra bordfotball-rundene på
barneskolen, og ingen blir åpenlyst sur, selv om det er rimelig mye ære
som står på spill. At enkelte vrir seg i psykisk smerte over å se en
ledelse bli snudd til tap i løpet av de siste 20 sekundene, er en annen
sak.

**Rask eller treg is** Det foretas trekning, og jeg havner i den antatt
svakeste gruppen. Her er jeg heldig og møter en "rookie" (nybegynner),
samt en annen som led samme skjebne som meg som barn; nemlig å få
bordfotballspill. Forskjellen er større enn du aner, særlig når du har
med eksperter å gjøre. Fotballspillet har langt færre muligheter enn sin
ishockey-kollega, og skudd og finter som ville vært garantert suksess på
gressmatta, funker heller dårlig på et is-underlag. Apropos dette med
is, så klargjøres banene før spill ved at underlaget poleres med
silikon. (TBHK Red. komm: isflaten poleres kun med en tørr klut, mens
leddene under brettet sprayes med silikon). Det snakkes om at den ene
banen er raskere enn den andre, og gir klare fordeler for enkelte
spillestiler. En outsider ville neppe sett forskjellen på stilene. De
som kan dette spiller nemlig så fort at kun et trenet øye klarer å få
med seg nyansene.

**Rekdal spesial** Spillet begynner, og puckene hagler fra de to
parallellstilte bordene. For å unngå for mye stopp i spillet, ligger 20
pucker klare til å erstatte de som skulle havne på gulvet. "Rekdal"
mumles det idet Pål "Shampo" Bakken setter inn tre mål på kort tid. Selv
greier jeg et overraskende 1-1 resultat, etter å ha fått et heldig
selvmål, og senere halt ut tida maksimalt. Jeg kommer raskt ned på jorda
igjen når jeg går på en 1-3 smell i neste kamp, men "rookien" blir min
redning, og jeg går seirende ut med 2-0 i siste kvalik-runde.

**Kung-Fu ritualet** En del ritualer er faste, men av de mer spesielle
er at Kung Fu Girls debutalbum alltid spilles under matchene. Dette
skulle Sony ha visst da de bestemte seg for å sparke bandet fra
selskapet. "Denne låten har jeg mange vonde minner til", sier en og får
bekreftet de dårlige vibbene med et knepent 3-2 tap. Overtro er ingen
fremmed tanke i denne sporten heller. Foruten den høye musikken, er det
lite som minner om "hooliganism" hos bivånerne. De sitter snarere
konsentrert og studerer spillet, for best å ruste seg til et senere
møte.

**Sluttspillet** Én seier, én uavgjort og ett tap, ville vært et bra
resultat under trenere som Røste-Fossen eller George Kingston, og
bragden min belønnes med en plass i kvartfinalen, hvor jeg møter en fra
den andre puljen som knuser meg brutalt med 1-4. Jeg fikk ikke møte noen
av de som kom til finalen, men kan utifra deres brutale nedsabling av
mine "overmenn" anta at siffrene ville blitt temmelig stygge. Pucken er
nemlig ikke like rund som fotballen i det gamle visdomsordet. Den før
omtalte Pål "Shampo" Bakken går seirende ut av kalaset etter en "???" i
finalen.

**Pasninger via vant** Som på fotballbanen, er det også i bordhockey
klubbmessige forskjeller i måte å spille på. Trondheim Bordhockeyklubb
er i norsk sammenheng kjent for å sentre mye via vant, noe som førte til
lettere panikk da klubben i 1991 deltok i sitt første NM. Med tiden har
imidlertid motstanderlagene lært seg å takle denne uortodokse stilen, og
Lørenskog-miljøet, som hele tiden har dominert Norges-toppen, er mer
suveren enn noen gang. Det understrekes at det ikke bare er en forskjell
i spillestil, men også en holdingsforskjell mellom Lørenskog og
Trondheim mht. rusmidler dagen før en turnering. "Myggen ville nok
trivdes best i Trondheim", kommer det tørt fra regjerende mester Pål
Bakken, uten at dette blir utdypet nøyere. Fakta Bordhockey, (evt.
ishockeyspill eller Stiga-spill, slik enkelte uinnvidde kan komme i
skade for å si) burde være kjent for de fleste, men hvis noen likevel
ikke skulle ha fått det med seg, vil den leksikalske forklaringen være
"bordspill for to eller flere deltakere, hvor hovedoppgaven er å få
pucken i motstanderens mål ved hjelp av stålstang- kontrollerte
spillere". Spillet er svensk av opprinnelse, og svenskene har også
dominert verdenstoppen de seneste årene. Utbredelsen til bordhockeyen er
stor, og til verdensmesterskapene kommer det deltakere fra både
Tyskland, Japan, Canada, USA, Tsjekkia, Ungarn og Frankrike, i tillegg
til de nordiske landene. I Norge er det 3 store miljøer: Oslo, Trondheim
og Lørenskog. I tillegg har man miljøer i Bergen, Sarpsborg, Finstad,
Namsos og Alta, som ikke er organisert i Norsk Bordhockey Allianse. NBA
har en månedlig medlemsavis som bærer navnet Kniven, oppkalt etter en
angrepskombinasjon. Bordhockey-terminologi Skyfle: Scoring fra ving til
spiss. En av de vanligste måtene å score på. Kniven: Fra ving til backen
på samme side, og rett i mål. Senterfinta: Hvis man har pucken på
midten, og gir den et lite puff med foten, og så følger opp med å smelle
til med kølla i mål. Roughing: Når man dytter benene på spillet utenfor
bordplata.
